Si je la voy pres d'un ruisseau coulant
Jean de LA GESSEE (1551-1596)
Si je la voy pres d'un ruisseau coulant, 
Elle me semble une belle Naiade :
Elle me semble une belle Driade, 
Si je la voy l'herbe des prez foulant.

Si je la voy par les hautz lieus allant, 
Je pense voir une vraye Oreade :
Et la compare A quelque Hamadriade, 
Lors qu'au jardin ses beautez va Cellant.

Que diray plus ? certes je ne me trompe :
Car s'elle avoit l'arc, la trousse, et la trompe, 
On la viendroit pour Diane choysir.

Diane, A qui les Nymphes font hommage :
Mais qui n'a point un si plaisant visage
Que ceste Vierge, oU niche mon desir.